---
layout: post
title:  "ReMarkable 2 je opravdu remarkable"
author: leni
categories: [doktorát, gadgets]
image: assets/images/rm2/remarkable2rec.jpg

---

...pokud jsou vaše pracovní návyky a workflow kompatibilní s jeho účelem.

### Disclaimer o tom, jak pracuju já
Ne každá hračka vyhovuje všem a u přístroje jako je ReMarkable 2 (dále jako RM2) to platí dvojnásob. Popis toho, jak pracuju a jak jsem zvyklá číst, psát si poznámky a pracovat s nimi, by vám mohlo pomoct pochopit, co mi na RM 2 vyhovuje a co naopak ne a proč jsem si ho pořídila.

Jsem stará škola a nejlíp se mi přemýšlí psaním v ruce. Při čtení si píšu poznámky přímo do textu, podrthávám a jiným způsobem "znesvěcuju" knížky papírové i ty elektronické. Mám poměrně hodně vyvinutou vizuální paměť a pokud si něco v textu zvýrazním, pamatuju si nejen, co to bylo, ale zhruba i kde na stránce se to nacházelo. Je jedno, jestli je to barevně nebo černobíle. I přesto, že jsem akademik, citační manažery jako Zotero nebo Mendeley používám jen jako databázi článků, které čtu nebo které jednou číst chci (akademický humor...). Anotace do PDF píšu minimálně a když už, tak ve znění "zajímavé", "tohle zmiňuje XY v xy", apod. Reference dělám ručně nebo s pomocí pluginů Paperpile pro Word. Většinou souborů, se kterými pracuju, mám pak na Google Drive. 

Když jsem ve formě, přečtu nebo projdu 5 akademických článků za den (cca 60 stránek v průměru) nebo tak 40 stran knížky. V jednom týdnu mám tak 3 takhle dobré dny. Neflexuju, to je jen realita mých akademických dnů. Psaní pro mě pak funguje jako "dumping ground", kdy jde všechno z hlavy ven. Kromě toho neustále něco píšu - poznámky o tom, co jsem někde viděla a četla, nápady na projekty, plánování, psaní deníku, apod. 

Hodně (vážně hodně) času trávím u počítače, takže oči dostávají velký nápor modrého světla. Sedím u všeho většinou jako "tatar", což je můj odvěký problém, který žádná z kancelářských židlí zatím nevyřešila.  Kombinací všech zmíněných parametrů se mi během jara poměrně často objevovaly bolesti hlavy z přetažení a přetížení očí a krční páteře. Proto mám ráda věci do ruky, přesnosné a bez displeje s modrým světlem. Navíc mám často pozornost typu <a href="https://www.youtube.com/watch?v=Faa2dHJNFqQ">"hele, veverka"</a> (nemám ADHD), takže cokoliv, co má notifikace a připojení k internetu je pro mě a mou produktivitu zlo.

Než jsem si pořídila RM2 leta jsem používala Kindle Touch a nejnověji mám Kindle Paperwhite. Prošel mi rukou iPad, ale využívala jsem ho jako prodlouženou ruku telefonu nebo počítače. Čtení na něm šlo, ale oči bolely. Jen pro pořádek ještě uvedu přístroje, které jsem používala předtím, než jsem si RM2 pořídila, a co mě na nich vedlo k jejich koupi, pak už dojdu na samotnou recenzi.
